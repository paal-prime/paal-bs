Dzień dobry,
tematem naszej pracy licencjackiej było zbadanie jak dobrze
proste algorytmy metaheurystyczne są w stanie zastąpić zwykle skomplikowane
i ciężkie obliczeniowo algorytmy aproksymacyjne dla klasycznych problemów
NP zupełnych, takich jak TSP czy Facility location.

Czym jest metaheurystyka? Metaheurystyka to algorytm który jest tak ogólny,
że można go zastosować do praktycznie każdego problemu, pod warunkiem, że
można go opisać za pomocą pewnego zbioru pojęć specyficznego dla danej heurystyki.

Do wyjaśnienia, czym mogą być wspomniane pojęcia, posłużę się przykładem
mojej ulubionej metaheurystyki local search.

Wyobraźmy sobie zbiór dopuszczalnych rozwiązań pewnego problemu minimalizacyjnego.
Innymi słowy, każdemu rozwiązaniu problem przypisuje pewien koszt (fitness) a naszym zadaniem
jest znalezienie tego najtańszego. Gdyby dopuszczalych rozwiązań było mało,
wystarczyłoby przejrzeć je wszystkie, policzyć koszty i zwrócić to najlepsze.
Zdarza się jednak tak, że rozwiązań jest za dużo żeby je przejrzeć w sensownym czasie.

Tu z pomocą przychodzi nam local search.
Żeby go jednak użyć, musimy najpierw zdefiniować coś co nazywa się
topologią przestrzeni rozwiązań.
Mianowicie, chcielibyśmy wiedzieć dla każdego rozwiązania, które rozwiązania
są do niego podobne, tj. mają podobną strukturę i niewiele różniącą się wartość
funkcji kosztu. Zbiór takich podobnych rozwiązań nazywamy sąsiedztwem danego rozwiązania.

Dobrym przykładem jest topologia 2-opt dla problemu TSP.
Przestrzenią rozwiązań TSP jest po prostu zbiór cykli przechodzących przez wszystkie
wierzchołki, a koszt to suma kosztów krawędzi cyklu.
W topologii 2-opt dwa cykle są podobne jeśli jeden można uzyskać przez
odwrócenie pewnego fragmentu drugiego. Jak widać na slajdzie w ten sposób
dokładnie 2 krawędzie zostają zastąpione przez 2 inne, skąd intuicyjnie
można wnioskować że zmiana kosztu będzie nieznaczna.

Mając tak zdefiniowaną przestrzeń, local search działa następująco:
zaczyna w dowolnym punkcie i patrzy na sąsiedztwo w poszukiwaniu lepszego rozwiązania.
Jeśli takowe znajdzie to do niego przechodzi i znowu patrzy na sąsiedztwo.
W przykładzie 2-opta, pojedyńczy krok odpowiada "odplątywaniu 1 supła" cyklu.
Po wykonaniu serii takich kroków poprawiających rozwiązanie, można się
spodziewać, że w końcu utknie w lokalnym optimum. Jeśli w całej przestrzeni jest tylko
jeden taki punkt, to znaleźliśmy nasze rozwiązanie.
Ponieważ za każdym razem patrzyliśmy tylko na sąsiedztwa bieżącego rozwiązania,
to w sumie przejrzeliśmy tylko niewielką część całej przestrzeni.

